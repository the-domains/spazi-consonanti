---
description: >-
  Palazzo Perelli è un edificio di impianto cinquecentesco che si sviluppa su
  quattro piani alle pendici del borgo medievale di Castelnuovo di Farfa, in
  parte utilizzato come ufficio comunale. Il progetto di recupero prevedeva un
  generale consolidamento delle strutture e delle finiture, e una
  rifunzionalizzazione completa dell'edificio, da destinarsi a municipio e a
  museo della civiltà dell'olio.
dateModified: '2016-08-22T15:15:31.266Z'
datePublished: '2016-08-22T15:17:03.700Z'
title: Palazzo Perelli
author: []
publisher: {}
via: {}
starred: false
sourcePath: _posts/2016-08-22-palazzo-perelli.md
inFeed: true
hasPage: false
inNav: false
_type: MediaObject

---
# Palazzo Perelli

## Recupero del cinquecentesco Palazzo Perelli a Castelnuovo di Farfa per ospitare la nuova sede comunale e il Museo dell'Olio della Sabina
![](https://the-grid-user-content.s3-us-west-2.amazonaws.com/545cf3c0-cd57-49b1-8ccc-0ccf6da26ea3.jpg)

Palazzo Perelli è un edificio di impianto cinquecentesco che si sviluppa su quattro piani alle pendici del borgo medievale di Castelnuovo di Farfa, in parte utilizzato come ufficio comunale. Il progetto di recupero prevedeva un generale consolidamento delle strutture e delle finiture, e una rifunzionalizzazione completa dell'edificio, da destinarsi a municipio e a museo della civiltà dell'olio.
![](https://the-grid-user-content.s3-us-west-2.amazonaws.com/3d4e6844-6f18-4cae-81f8-a7be98fc5b4b.jpg)
![](https://the-grid-user-content.s3-us-west-2.amazonaws.com/2cb32bb8-acd4-4827-a8f0-4b1dae502a0a.jpg)
![](https://the-grid-user-content.s3-us-west-2.amazonaws.com/ced96ca3-c1e6-491c-ad43-3a3bfcedfd05.jpg)
![](https://the-grid-user-content.s3-us-west-2.amazonaws.com/02f5ab3e-8e20-462b-be34-5086655172a7.jpg)

Il progetto, che si inquadrava in un più vasto programma di valorizzazione turistico-ambientale del comprensorio della Valle del Farfa, nasceva con l'idea di trasformare il palazzo in spazio veramente pubblico, in collegamento verticale aperto alla cittadinanza che portasse dalle pendici alla sommità del borgo storico. I primi due piani, destinati a museo, sono spazi di penombra, ricavati in parte o del tutto scavando in un vasto terrapieno di riporto; i due piani superiori, che si affacciano sia sulla valle, sia sul centro storico di Castelnuovo, sono la sede del municipio.
![](https://the-grid-user-content.s3-us-west-2.amazonaws.com/a2a33667-b4a1-40f6-a591-517ecdffb106.jpg)
![](https://the-grid-user-content.s3-us-west-2.amazonaws.com/d235046e-2a5d-43a6-bbe7-a559d1bb3276.jpg)
![](https://the-grid-user-content.s3-us-west-2.amazonaws.com/a7a970ea-57cd-49f1-835d-a22d4621f82c.jpg)
![](https://the-grid-user-content.s3-us-west-2.amazonaws.com/bd11c1f6-496a-4834-a24b-7af46cb1f7d2.jpg)
![](https://the-grid-user-content.s3-us-west-2.amazonaws.com/a244d05c-21e1-4b8c-a64a-5df33e0cab7a.jpg)
![](https://the-grid-user-content.s3-us-west-2.amazonaws.com/f2d159cb-6089-4f26-8fb3-362249b09491.jpg)
![](https://the-grid-user-content.s3-us-west-2.amazonaws.com/adaf9d95-8147-472b-b7d3-63f5c3591b04.jpg)

La richiesta iniziale fu di eliminare le barriere architettoniche all'interno del palazzo che, più volte ristrutturato nel corso dei secoli, aveva perso ogni logica d'uso interna e di raccordo tra i suoi livelli. I collegamenti verticali, cuore dell'intervento di recupero, furono inseriti nel punto più caratteristico del palazzo, una grande abside che probabilmente coincideva con uno dei salienti dell'antico perimetro fortificato del borgo. L'esedra in muratura, che si sviluppava per tutta l'altezza dell'edificio è stata svuotata e consolidata, ed ospita oggi una scala a rampa continua ad impianto curvilineo, ed un nuovo elevatore realizzato su misura.
![](https://the-grid-user-content.s3-us-west-2.amazonaws.com/ccbb0b5a-fca2-470e-ad45-c83b479fc021.jpg)
![](https://the-grid-user-content.s3-us-west-2.amazonaws.com/aa2dadcf-376a-4cdd-8972-056534cb35f6.jpg)

La sede municipale venne disarticolata in una parte pubblica, autonoma ed integrata nel percorso, ed in una più strettamente privata, per gli uffici amministrativi, collocata, invece, all'ultimo piano. Questo livello, che aveva un impianto planimetrico sfalsato rispetto al resto della fabbrica, si collega al nuovo sistema di distribuzione verticale attraverso due corridoi paralleli, sospesi, ad una quota ammezzata, ai lati della sala consiliare: dei "matronei" che si affacciano sulla grande aula a doppia altezza, luogo simbolico di rappresentazione della comunità. La sala viene illuminata dall'alto da quattro lucernari cilindrici, alloggiati nelle nuove capriate in legno della copertura, rivestiti, all'interno, da un foglio di lamiera di rame; le lanterne investono di una luce diffusa, sempre diversa, le superfici di pareti e pavimenti.
![](https://the-grid-user-content.s3-us-west-2.amazonaws.com/433b4018-4186-4e46-89bd-32b3588f1e36.jpg)
![](https://the-grid-user-content.s3-us-west-2.amazonaws.com/02938ba6-f1a4-4511-a07f-41ded6c337d6.jpg)
![](https://the-grid-user-content.s3-us-west-2.amazonaws.com/5a036ce8-f82c-412a-a726-82e8e6c7c8e5.jpg)

Le aggiunte volumetriche o distributive alla fabbrica storica furono evidenziate adottando diversi materiali o trattamenti, per natura e per colore, da quelli scelti per le preesistenze restaurate; cemento facciavista o tramezzature con finitura cerata per le une, rifinititura con intonaco alla pezza, del colore della sabbia locale, per le altre. Si costruisce così un dialogo esplicito, perfettamente intellegibile, tra la preesistenza storica e le modifiche contemporanee, che segna il carattere dell'intero intervento di recupero.
![](https://the-grid-user-content.s3-us-west-2.amazonaws.com/185ac2e2-5732-4fe5-aadc-cf3c222d769f.jpg)
![](https://the-grid-user-content.s3-us-west-2.amazonaws.com/e21f61ee-927d-46bc-9f58-83ad4c14d3e8.jpg)
![](https://the-grid-user-content.s3-us-west-2.amazonaws.com/2f94e2c9-e771-4cb0-913d-0dc0eacc07be.jpg)

Per raccordare le quote del basamento del palazzo con le pendici del borgo, è stata realizzata una grande rampa che si apre sul paesaggio agricolo della valle del Farfa e che segna il primo passo di questa salita, fisica e simbolica, dal territorio di Castelnuovo, al centro storico medievale, una salita che attraversa le vicende della sua tradizione, il racconto della sua cultura, e gli spazi della sua rappresentazione civica nel presente.
![](https://the-grid-user-content.s3-us-west-2.amazonaws.com/264ae161-0e84-4918-8901-46e4ac113606.jpg)