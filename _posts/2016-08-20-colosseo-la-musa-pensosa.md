---
description: >-
  L'esposizione “La musa pensosa – l'Immagine dell'intellettuale nell'antichità”
  (Roma, 2006) nasceva nelle stesse gallerie del Colosseo, e utilizzando gli
  stessi supporti museografici versatili dell'esposizione “Il rito segreto”
  (Roma, 2005-2006), sistema che si dimostrò così efficace da venire poi
  riutilizzato da Committenza e Concessionario per numerose altre mostre
  temporanee negli anni a venire.
dateModified: '2016-08-20T14:07:15.701Z'
datePublished: '2016-08-20T14:07:20.998Z'
title: 'Colosseo, la musa pensosa'
author: []
publisher: {}
via: {}
starred: false
sourcePath: _posts/2016-08-20-colosseo-la-musa-pensosa.md
inFeed: true
hasPage: false
inNav: false
_type: MediaObject

---
# Colosseo, la musa pensosa

## Allestimento della mostra "La musa pensosa - l'immagine dell'intellettuale nell'antichità" nella galleria occidentale al primo piano del Colosseo
![](https://the-grid-user-content.s3-us-west-2.amazonaws.com/84215d0c-b762-4672-820d-54160fbe1a23.jpg)

L'esposizione "La musa pensosa -- l'Immagine dell'intellettuale nell'antichità" (Roma, 2006) nasceva nelle stesse gallerie del Colosseo, e utilizzando gli stessi supporti museografici versatili dell'esposizione "Il rito segreto" (Roma, 2005-2006), sistema che si dimostrò così efficace da venire poi riutilizzato da Committenza e Concessionario per numerose altre mostre temporanee negli anni a venire.
![](https://the-grid-user-content.s3-us-west-2.amazonaws.com/445ca2e0-4933-449f-8ba6-93a6385cf6c6.jpg)
![](https://the-grid-user-content.s3-us-west-2.amazonaws.com/02ff73d2-2e79-42be-9a77-b5b6253e501d.jpg)

Il percorso scientifico dell'allestimento si organizzava in tre fondamentali nuclei: le figure delle muse; i reperti archeologici legati alle muse; le figure di intellettuali. Si decise, a differenza di quanto proposto per "Il rito segreto", di organizzare il patrimonio in entrambe le gallerie, differenziandole però tematicamente. Buste, teste e statue di intellettuali e muse accompagnavano, nella luce naturale della galleria esterna, l'approfondimento tematico su alcune figure chiave, raccolto nelle esedre della galleria interna.
![](https://the-grid-user-content.s3-us-west-2.amazonaws.com/91c81f21-7707-4c68-a14c-a7f699e2312b.jpg)
![](https://the-grid-user-content.s3-us-west-2.amazonaws.com/d34cbe9b-f577-4dce-8156-ccff10dd6951.jpg)

Ad integrazione delle esedre erano stati realizzati dei nuovi supporti per i pezzi archeologici da esporre lungo la galleria esterna, disposti a ridosso del diaframma esterno in lamiera forata con un passo serrato che ribatteva la campata strutturale del monumento. Questi supporti metallici, o rocchi, accoglievano, come in una galleria di statuaria, busti, statue e teste di intellettuali e muse, i "protagonisti" della mostra. La sezione dei rocchi, dei "cilindri" rivestiti in lamiera cerata, si dimensionava sulla sezione delle lesene della galleria esterna, oggi quasi del tutto scomparse, che accompagnavano anticamente i pilastri dei fornici esterni: così come le originarie lesene, i rocchi avevano un diametro di circa 92 cm ed erano distaccati di 30-40 cm dalle rispettive strutture murarie. La disposizione in serie di questi basamenti metallici consentiva di rileggere chiaramente il ritmo delle campate strutturali del monumento anche nell'ambulacro esterno.
![](https://s3-us-west-2.amazonaws.com/the-grid-img/p/06c57eed02816091c617cc7fcbe7d847c4f83904.jpg)
![](https://the-grid-user-content.s3-us-west-2.amazonaws.com/b0478211-06f0-4f57-abb4-682879bc39a8.jpg)

In corrispondenza dei rocchi erano stati posizionati dei proiettori luminosi, sagomati così da avere un angolo di emissione molto ristretto, per illuminare i pezzi esposti e per ribattere il passo ritmico del monumento. La luce aveva il duplice effetto di annullare l'opacità e il disegno del diaframma in lamiera forata, e di valorizzare la plasticità delle statue, dei busti e delle teste esposte.
![](https://the-grid-user-content.s3-us-west-2.amazonaws.com/ff555488-9e6a-413b-afea-7db9a8c24526.jpg)

Gli scudi assumevano in questa nuova mostra una diversa disposizione, frutto del nuovo progetto scientifico e narrativo dell'esposizione, che richiedeva una diversa e più serrata relazione tra le due gallerie rispetto a "Il rito segreto". In particolare, gli scudi erano stati "aperti", permettendo il passaggio tra i due ambulacri, laddove si voleva sottolineare la relazione tra i busti esposti nella galleria esterna e i reperti disposti in unità tematica sulle esedre interne.
![](https://the-grid-user-content.s3-us-west-2.amazonaws.com/c048cd0f-5836-4a04-8607-7c2f74d6c56b.jpg)

La comunicazione e divulgazione dei contenuti dell'esposizione, avveniva su pannelli verticali, o stendardi, disposti sul volto interno dei pilastri intermedi, così da accompagnare e spiegare le diverse unità tematiche dell'ambulacro interno.